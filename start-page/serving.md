# টেন্সর-ফ্লো মডেল থেকে প্রোডাকশন, টেন্সর-ফ্লো সার্ভিং

আপনি সঞ্চয়পত্র কিনতে গেলেন ব্যাংকে। সঙ্গে নিয়ে গেলেন ন্যাশনাল আই-ডি, ট্যাক্স আইডেন্টিফিকেশন নম্বর এর ফটোকপি। আগে কি হতো? আর কাগজের সত্যতা কি? ভেরিফিকেশনের ব্যবস্থা ছিলো না। ফটোকপিই সই। এখন? ব্যাংকের কর্মকর্তা আপনার ফটোকপি থেকে এনআইডি টুকে এক্সেস করলেন সঞ্চয়পত্র কেনার সফটওয়্যারে। সফটওয়্যার আছে বাংলাদেশ ব্যাংকে। এন্ট্রি দিতে হবে সেখানে। সেই সফটওয়্যার আবার কানেক্টেড ন্যাশনাল আই-ডি সিস্টেমের সাথে। ব্যাপারটা এমন নয় যে ব্যাংক কর্মকর্তা ওই বাংলাদেশ ব্যাংকের সফটওয়্যার থেকে ন্যাশনাল আই-ডি সিস্টেমে ঢুকে আপনাকে সনাক্ত করছেন। বরং, বাংলাদেশ ব্যাংকের সফটওয়্যার একটা সিস্টেমে ন্যাশনাল আই-ডি সিস্টেমের সাথে যুক্ত থাকায় ব্যাংকের সফটওয়্যার সনাক্ত করতে পারছে আপনাকে। এই ধরনের সিস্টেম থেকে সিস্টেমের যুক্ত থাকার ব্যবস্থা হচ্ছে অ্যাপ্লিকেশন প্রোগ্রামিং ইন্টারফেস \(এপিআই\) দিয়ে। এই যোগাযোগ হচ্ছে মেশিন থেকে মেশিনে। 

পুরো পৃথিবী চলছে এই এপিআই দিয়ে। এখন সবাই চলে গেছে সিঙ্গেল সাইন-ইনে। হয় গুগল, ফেইসবুক অথবা আমাদের মতো মানুষদের জন্য গিটহাব। এই এক্সেসের জন্য সবাই ব্যবহার করছে এপিআই। প্রতিটা সার্ভিস একে ওপরের সাথে কথা বলছে এই জিনিস দিয়ে। আপনার অ্যাপ্লিকেশনে লাগবে গুগল ম্যাপ। গুগলই বা কেন আপনাকে এক্সেস দেবে পুরো সিস্টেমে? সেকারণে যতোটুকু দরকার ততোটুকু এক্সেস ডিফাইন করা আছে এপিআইতে। আমি নিজেও দেশের সবচেয়ে বড় কয়েকটা সিস্টেমের সাথে কাজ করি বলে বলতে পারি সিস্টেমগুলোর মধ্যে কথা বলতে দুটো সিস্টেমের মধ্যে 'এগ্রিড' প্রটোকলের এপিআই ছাড়া গতি নেই। আমাদেরও একই অবস্থা। 

মেশিন লার্নিং নিয়ে অনেক পরীক্ষা নিরীক্ষা করলাম। এখন প্রোডাকশনে যাবার পালা। পরীক্ষা নিরীক্ষা করা সোজা, কিন্তু প্রোডাকশন এনভায়রনমেন্ট কঠিন। তবে সেটা সোজা করার জন্য টেন্সর ফ্লো নিয়ে এসেছে "টেন্সর-ফ্লো সার্ভিং"। 

